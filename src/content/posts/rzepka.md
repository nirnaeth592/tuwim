---
title: Rzepka
published: 2025-05-08
updated: 2025-05-23
tags:
  - Rzepka
pin: 98
toc: false
lang: pl
abbrlink: rzepka
---


## „Rzepka”



<p class="has-line-data" data-line-start="0" data-line-end="110">Zasadził dziadek rzepkę w ogrodzie,<br>
Chodził tę rzepkę oglądać co dzień.<br>
Wyrosła rzepka jędrna i krzepka,<br>
Schrupać by rzepkę z kawałkiem chlebka!<br>
Więc ciągnie rzepkę dziadek niebożę,<br>
Ciągnie i ciągnie, wyciągnąć nie może.<br>
Zawołał dziadek na pomoc babcię:<br>
„Ja złapię rzepkę, ty za mnie złap się!”<br>
I biedny dziadek z babcią niebogą<br>
Ciągną i ciągną, wyciągnąć nie mogą.<br>
Babcia za dziadka,<br>
Dziadek za rzepkę,<br>
Oj, przydałby się ktoś na przyczepkę!<br>
Przyleciał wnuczek, babci się złapał,<br>
Poci się, stęka, aż się zasapał!<br>
Wnuczek za babcię,<br>
Babcia za dziadka,<br>
Dziadek za rzepkę,<br>
Oj, przydałby się ktoś na przyczepkę!<br>
Pocą się, sapią, stękają srogo,<br>
Ciągną i ciągną, wyciągnąć nie mogą.<br>
Zawołał wnuczek szczeniaczka Mruczka,<br>
Przyleciał Mruczek i ciągnie wnuczka!<br>
Mruczek za wnuczka,<br>
Wnuczek za babcię,<br>
Babcia za dziadka,<br>
Dziadek za rzepkę,<br>
Oj, przydałby się ktoś na przyczepkę!<br>
Pocą się, sapią, stękają srogo,<br>
Ciągną i ciągną, wyciągnąć nie mogą!<br>
Na kurkę czyhał kotek w ukryciu,<br>
Zaszczekał Mruczek: „Pomóż nam, Kiciu!”<br>
Kicia za Mruczka,<br>
Mruczek za wnuczka,<br>
Wnuczek za babcię,<br>
Babcia za dziadka,<br>
Dziadek za rzepkę,<br>
Oj, przydałby się ktoś na przyczepkę!<br>
Pocą się, sapią, stękają srogo,<br>
Ciągną i ciągną, wyciągnąć nie mogą!<br>
Więc woła Kicia kurkę z podwórka,<br>
Wnet przyleciała usłużna kurka.<br>
Kurka za Kicię,<br>
Kicia za Mruczka,<br>
Mruczek za wnuczka,<br>
Wnuczek za babcię,<br>
Babcia za dziadka,<br>
Dziadek za rzepkę,<br>
Oj, przydałby się ktoś na przyczepkę!<br>
Pocą się, sapią, stękają srogo,<br>
Ciągną i ciągną, wyciągnąć nie mogą!<br>
Szła sobie gąska ścieżyną wąską,<br>
Krzyknęła kurka: „Chodź no tu, gąsko!”<br>
Gąska za kurkę,<br>
Kurka za Kicię,<br>
Kicia za Mruczka,<br>
Mruczek za wnuczka,<br>
Wnuczek za babcię,<br>
Babcia za dziadka,<br>
Dziadek za rzepkę,<br>
Oj, przydałby się ktoś na przyczepkę!<br>
Pocą się, sapią, stękają srogo,<br>
Ciągną i ciągną, wyciągnąć nie mogą!<br>
Leciał wysoko bocian-długonos,<br>
„Fruńże tu, boćku, do nas na pomoc!”<br>
Bociek za gąskę,<br>
Gąska za kurkę,<br>
Kurka za Kicię,<br>
Kicia za Mruczka,<br>
Mruczek za wnuczka,<br>
Wnuczek za babcię,<br>
Babcia za dziadka,<br>
Dziadek za rzepkę,<br>
Oj, przydałby się ktoś na przyczepkę!<br>
Pocą się, sapią, stękają srogo,<br>
Ciągną i ciągną, wyciągnąć nie mogą!<br>
Skakała drogą zielona żabka,<br>
Złapała boćka - rzadka to gratka!<br>
Żabka za boćka,<br>
Bociek za gąskę,<br>
Gąska za kurkę,<br>
Kurka za Kicię,<br>
Kicia za Mruczka,<br>
Mruczek za wnuczka,<br>
Wnuczek za babcię,<br>
Babcia za dziadka,<br>
Dziadek za rzepkę,<br>
A na przyczepkę<br>
Kawka za żabkę,<br>
Bo na tę rzepkę<br>
Też miała chrapkę.<br>
Tak się zawzięli,<br>
Tak się nadęli,<br>
Że nagle rzepkę Trrrach!! - wyciągnęli!<br>
Aż wstyd powiedzieć,<br>
Co było dalej!<br>
Wszyscy na siebie<br>
Poupadali:<br>
Rzepka na dziadka,<br>
Dziadek na babcię,<br>
Babcia na wnuczka,<br>
Wnuczek na Mruczka,<br>
Mruczek na Kicię,<br>
Kicia na kurkę,<br>
Kurka na gąskę,<br>
Gąska na boćka,<br>
Bociek na żabkę,<br>
Żabka na kawkę<br>
I na ostatku<br>
Kawka na trawkę.</p>

---
