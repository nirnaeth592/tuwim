---
title: Słoń Trąbalski
published: 2025-05-08
updated: 2025-05-23
tags:
  - Słoń Trąbalski
pin: 98
toc: false
lang: pl
abbrlink: slon-trabalski
---


## „Słoń Trąbalski”



<p class="has-line-data" data-line-start="0" data-line-end="56">Był sobie słoń, wielki - jak słoń.<br>
Zwał się ten słoń Tomasz Trąbalski.<br>
Wszystko, co miał, było jak słoń!<br>
Lecz straszny był zapominalski.<br>
Słoniową miał głowę<br>
I nogi słoniowe,<br>
I kły z prawdziwej kości słoniowej,<br>
I trąbę, którą wspaniale kręcił,<br>
Wszystko słoniowe - oprócz pamięci.<br>
Zaprosił kolegów - słoni - na karty<br>
Na wpół do czwartej.<br>
Przychodzą - ryczą: „Dzień dobry, kolego!”<br>
Nikt nie odpowiada.<br>
Nie ma Trąbalskiego.<br>
Zapomniał! Wyszedł!<br>
Miał przyjść do państwa Krokodylów<br>
Na filiżankę wody z Nilu:<br>
Zapomniał! Nie przyszedł!<br>
Ma on chłopczyka i dziewczynkę,<br>
Miłego słonika i śliczną słoninkę.<br>
Bardzo kocha te swoje słonięta,<br>
Ale ich imion nie pamięta.<br>
Synek nazywa się Biały Ząbek,<br>
A ojciec woła: „Trąbek! Bombek!”<br>
Córeczce na imię po prostu Kachna,<br>
A ojciec woła: „Grubachna! Wielgachna!”<br>
Nawet gdy własne imię wymawia,<br>
Gdy się na przykład komuś przedstawia,<br>
Często się myli Tomasz Trąbalski<br>
I mówi: „Jestem Tobiasz Bimbalski”.<br>
Żonę ma taką - jakby sześć żon miał!<br>
(Imię jej: Bania, ale zapomniał).<br>
No i ta żona kiedyś powiada:<br>
„Idź do doktora, niechaj cię zbada,<br>
Niech cię wyleczy na stare lata!”<br>
Więc zaraz poszedł - do adwokata,<br>
Potem do szewca i do rejenta,<br>
I wszędzie mówi, że nie pamięta!<br>
„Dobrze wiedziałem, lecz zapomniałem,<br>
Może kto z panów wie, czego chciałem?”<br>
Błąka się, krąży, jest coraz później,<br>
Aż do kowala trafił, do kuźni.<br>
Ten chciał go podkuć, więc oprzytomniał,<br>
Przypomniał sobie to, co zapomniał!<br>
Kowal go zbadał, miechem podmuchał,<br>
Zajrzał do gardła, zajrzał do ucha,<br>
Potem opukał młotem kowalskim<br>
I mówi: „Wiem już, panie Trąbalski!<br>
Co dzień na głowę wody kubełek<br>
Oraz na trąbie zrobić supełek”.<br>
I chlust go wodą! Sekundę trwało<br>
I w supeł związał trąbę wspaniałą!<br>
Pędem poleciał Tomasz do domu.<br>
Żona w krzyk: „Co to?” – „Nie mów nikomu!<br>
To dla pamięci!” – „O czym?” – „No… chciałem…”<br>
-„Co chciałeś?” – „Nie wiem! Już zapomniałem!”</p>


---
