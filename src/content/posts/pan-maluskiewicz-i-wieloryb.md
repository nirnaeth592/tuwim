---
title: Pan Maluśkiewicz i wieloryb
published: 2025-05-08
updated: 2025-05-23
tags:
  - Pan Maluśkiewicz i wieloryb
pin: 98
toc: false
lang: pl
abbrlink: pan-maluskiewicz-i-wieloryb
---


## „Pan Maluśkiewicz”



<p class="has-line-data" data-line-start="0" data-line-end="104">Był sobie pan Maluśkiewicz<br>
Najmniejszy na świecie chyba.<br>
Wszystko już poznał i widział<br>
Z wyjątkiem wieloryba.<br>
Pan Maluśkiewicz był - tyci,<br>
Tyciuśki jak ziarnko kawy,<br>
A oprócz tego podróżnik,<br>
A oprócz tego ciekawy.<br>
Więc nie można się dziwić,<br>
Że ujrzeć chciał wieloryba,<br>
Bo wieloryb jest przeogromny,<br>
Największy na świecie chyba.<br>
Pan Maluśkiewicz wesoły,<br>
Że mu się podróż uśmiecha,<br>
Zrobił sobie z początku<br>
Łódkę z łupinki orzecha.<br>
A żeby miękko mu było,<br>
Dno łódki watą posłał,<br>
Potem z jednej zapałki<br>
Wystrugał cztery wiosła.<br>
Zabrał worek z jedzeniem,<br>
Namiot i wina beczkę,<br>
Rower i różne narzędzia -<br>
Wszystko na tę łódeczkę.<br>
Gramofon, radio, armatę,<br>
Strzelbę, nabojów skrzynkę,<br>
Futro, ubrania, bieliznę -<br>
Wszystko na tę łupinkę.<br>
Bo wszystko było malusie,<br>
Tyciuchne, tyciutynieczkie,<br>
Bo przecież sam Maluśkiewicz<br>
Był tyciuteńkim człowieczkiem.<br>
Wziął łódeczkę pod pachę,<br>
Wsiadł w samolot motyli<br>
I powiedział: - Do Gdyni! -<br>
Po godzinie - już byli.<br>
Zameldował się w porcie<br>
U pana kapitana:<br>
-Czy jest miejsce na morzu?<br>
-Wystarczy, proszę pana! -<br>
Więc się pan Maluśkiewicz<br>
Zaraz puścił na fale.<br>
Płynie sobie i płynie<br>
Coraz dalej i dalej.<br>
Morze ciche, spokojne<br>
I gładziutkie jak szyba,<br>
Ale jakoś nie widać,<br>
Nie widać wieloryba.<br>
Wiosłuje jednym wiosłem,<br>
Dwoma, trzema, czterema…<br>
Już dwa tygodnie płynie,<br>
A wieloryba nie ma.<br>
Woła: - Cip-cip, wielorybku!<br>
Gdzie ty jesteś, rybeńko?<br>
Pokaż mi się choć tylko<br>
Tyciutko, tyciuteńko… -<br>
Już dwa miesiące płynie,<br>
A wieloryba nie ma,<br>
Aż się zmęczył biedaczek<br>
I coraz częściej drzemał.<br>
O, z jaką by się rozkoszą<br>
Na lądzie wreszcie wyspał!<br>
Aż któregoś dnia patrzy,<br>
A przed nim jakaś wyspa.<br>
Wziął łódeczkę pod pachę,<br>
Wszedł na wyspę bezludną -<br>
„Odpocznę - myśli - i wrócę!<br>
Jak go nie ma, to trudno”.<br>
Pojeździł sobie po wyspie<br>
Rowerem na wszystkie strony,<br>
Trzy dni był w tej podróży<br>
I wrócił bardzo zmęczony.<br>
Nastawił sobie gramofon,<br>
Popił, potańczył, pośpiewał,<br>
Zabił komara z armaty<br>
I chce spać, bo już ziewał.<br>
Trzeba namiot ustawić,<br>
Zabiera się do dzieła,<br>
Wbija gwoździe do ziemi -<br>
Nagle… wyspa… kichnęła!!!<br>
Kichnęła i tak ryknęła:<br>
-A to znów sprawka czyja?<br>
Jaki to śmiałek gwoździe<br>
W nos wieloryba wbija?!<br>
-Wieloryb?! - (Pan Maluśkiewicz<br>
Tak się na cały głos drze).<br>
-Nie wieloryb, głuptasie,<br>
Lecz jego lewe nozdrze.<br>
Pod wodą jestem, rozumiesz?<br>
Ciesz się, żeś cało uszedł!<br>
-A wyspa? - Jaka znów wyspa?<br>
To mego nosa koniuszek! -<br>
Zatrząsł się pan Maluśkiewicz!<br>
-Kto mnie tu znowu łechce?<br>
-Nie łechcę, tylko się trzęsę<br>
I już cię widzieć nie chcę! -<br>
Wziął łupinkę pod pachę,<br>
Zaraz do morza się rzucił,<br>
Szybko popłynął do Gdyni<br>
I do Warszawy powrócił.<br>
Teraz, gdy kto go zapyta,<br>
Czy widział już wieloryba,<br>
Nosa do góry zadziera<br>
I odpowiada: - No, chyba…</p>

---
